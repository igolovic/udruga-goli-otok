<div class="tplContainer">
	<div class="title">Ivan Kosić: Goli otok, najveći Titov konclogor</div>
    <div class="title" style="height:100%; overflow:auto">
    	<span style="width:500px; float:left">
            Knjiga Ivana Kosića GOLI OTOK, NAJVEĆI TITOV KONCLOGOR (2003.)<br />
            u drugom izdanju (2009.) proširena je s <em>Dodatkom</em> kojeg donosimo u cjelosti.
            <br /><br />
            Knjigu možete naručiti e-mailom i bit će vam isporučena poštom.<br />
        </span>
        <div style="width:170px; height:170px; float:left; text-align:center">
        	<img alt="" src="res/gallery/ko.jpg" />
        	<span>Ivan Kosić, Krk</span>
        </div>
    </div>
    <div>
<p class="chapterTitle">
DODATAK  II. izdanju knjige
<br /><br />
"Goli otok, najveći Titov konclogor"
</p>
<p class="chapterTitle" style="font-size:14px">
POPISI KAŽNJENIKA NA DRUŠTVENO KORISTAN RAD I OSUĐENIKA PO IB-u
</p>
<br />
U Hrvatskom državnom arhivu sačuvani su:<br />
<ol style="list-style:lower-alpha">
<li>poimenični popis svih osoba administrativno kažnjenih društveno korisnim radom i osuđenika za informbirovske "delikte",</li>
<li>poimenični popis poginulih "informbirovaca" za vrijeme izdržavanja kazne,</li>
<li>poimenični popis poginulih "informbirovaca" za vrijeme izdržavanja kazne sa šifriranim mjestom sahrane za svakog pojedinca.</li>
</ol>
<img alt="" src="pixel.gif" class="offset" />Naprijed navedeni popisi potječu iz Savezne UDB-e, ali ne obuhvaćaju sve koji su nastradali kao "informbirovci", već samo one koji su duže ili kraće vrijeme proveli u zatvorima, i koje je UDB-a razvrstala u tu vrstu "delikvenata".<br />
<img alt="" src="pixel.gif" class="offset" />Međutim, postoji veliki broj osoba koje su nastradale kao “informbirovci", ali ih iz raznih razloga nema u navedenim popisima.<br />
<img alt="" src="pixel.gif" class="offset" />Ovlaštenje za samostalno hapšenje imalo je više republičkih i saveznih organa. Ogroman prostor na kome se hapsilo i veliki broj organa za hapšenje otežavali su evidenciju i povećavali mogućnost grešaka. Pojedine su osobe izostavljene greškom.
<p>
<img alt="" src="pixel.gif" class="offset" />Neki zatvorenici bili su optuživani zbog "delikata" vezanih uz odnose sa Sovjetskim Savezom i Informbiroom, ali nisu tretirani kao "informbirovci". Oni su bili obično u drugim zatvorima. Takav je npr. bio slučaj Olge Hebrang, Vladimira i Margite Frajtić, i dr. U popisu nigdje nema Sretena Žujevića i Andrije Hebranga.<br />
Mnogi slučajevi "obrađeni" su po skraćenom postupku, na lokalnom nivou, slanjem na neplaćeni "dobrovoljni" rad npr. u rudnik Rašu, ili u disciplinske bataljone, koji su također služili za "preodgoj nepodobnih". Takvi, naravno, nisu službeno smatrani zatvorenicima, iako im je sloboda oduzeta, a maltretiranje zagarantirano.
</p>
<img alt="" src="pixel.gif" class="offset" />Mnoge supruge ili drugi članovi obitelji uhapšenih "informbirovaca" nikad nisu bili u zatvoru, ali su proganjani na razne druge načine. Redovito su izbacivani iz stanova, ili iz službe. Na supruge su često vršeni pritisci da se odreknu svojih bračnih drugova. Djeca su dodatno stradala, pogotovo maloljetna, kad su oba roditelja bila uhapšena.<br />
<img alt="" src="pixel.gif" class="offset" />Brojne osobe ubijene su pri pokušaju bijega. Takav je slučaj bio sa tzv. "Bjelopoljskim komitetom" čiji su članovi svi pobijeni odmah prilikom hapšenja, ili s generalom Arsom Jovanovićem, koji je navodno ubijen prilikom pokušaja bijega u Rumunjsku.<br />
<img alt="" src="pixel.gif" class="offset" />Bez obzira na naprijed navedene izuzetke i manjkavosti, popisi koje je izradila Savezna UDB-a, zaslužuju pozornost.
<br /><br />
<p class="chapterTitle" style="font-size:14px">
ANALIZA  PODATAKA  IZ  KNJIGE  <br/>"POPIS  KAŽNJENIKA  NA DRUŠTVENO  KORISTAN  RAD  I  OSUĐENIKA  PO  IB-u"
</p>
<img alt="" src="pixel.gif" class="offset" />Iz popratnog dopisa vidi se, da je knjigu "Popis kažnjenika na društveno korisni rad i osuđenika po IB-u" izradio Savezni sekretarijat za unutrašnje poslove, i poslao je 02. VII 1963. g. na adresu: "Državnom sekretarijatu za unutrašnje poslove NR Hrvatske, Upravi državne bezbednosti - II odjeljenju”. Ili skraćeno, Savezna UDB-a poslala je knjigu Republičkoj UDB-i Hrvatske. Vjerojatno su isto takvi primjerci knjige poslati i drugim republičkim centrima u državi.<br />
<img alt="" src="pixel.gif" class="offset" />Na kraju dopisa navedeno je slijedeće: "Molimo vas, da ukoliko vaša evidencija pokaže neosporne greške ili nedostatke ove evidencije, da nas o tome obavestite." To znači da služba nije bila potpuno uvjerena u točnost podataka navedenih u knjizi, i želi da se oni provjere.<br />
<img alt="" src="pixel.gif" class="offset" />U knjizi nisu označeni brojevi stranica, niti redni brojevi uz imena kažnjenika. Izmiješani su žene i muškarci, vojne i civilne osobe, bez obzira što su izdržavali kaznu u odvojenim logorima, ali svi su poredani strogo po abecednom redu. Žene možemo razlikovati od muškaraca samo po imenu.<br />
<img alt="" src="pixel.gif" class="offset" />Osim prezimena, očevog imena i imena, svi podaci u popisu su šifrirani, odnosno izraženi brojevima, ali je u Hrvatskom državnom arhivu sačuvan i šifrarnik koji omogućava odgonetanje značenja svakog broja.<br />
<img alt="" src="pixel.gif" class="offset" />U popisu su za svakog zatvorenika (zatvorenicu) dani slijedeći podaci: datum i općina rođenja, narodnost, organ hapšenja, datum hapšenja, visina kazne i datum puštanja na slobodu.<br />
<img alt="" src="pixel.gif" class="offset" />Zanimljivo je da u ovom popisu nigdje nema podatka o smrti, iako znamo da su mnogi u logorima izgubili život. U slučaju smrti u popisu je u koloni "Datum puštanja" naveden vjerojatno datum kad je mrtvo tijelo odvezeno iz logora radi sahrane.
<p>
<img alt="" src="pixel.gif" class="offset" />Opći popis sadrži podatke za 16.101 osobu, i to 15.173 muškarca i 928 žena. U ovom općem popisu nedostaje 28 imena iz popisa u zatvoru poginulih "informbirovaca" , kojeg je također sačinila UDB-a. Isto tako, provjerom općeg popisa na brojnim slučajevima ljudi za koje se pouzdano zna da su bili zatvoreni kao "informbirovci", utvrđena su samo trojica koji nedostaju. To ukazuje da opći popis nije savršen, ali može poslužiti kao osnova za analizu strukture zatvorenih "informbirovaca". <br /><br />
</p>
<p class="chapterTitle" style="font-size:14px">
NACIONALNA STRUKTURA ZATVORENIKA I ZATVORENICA
</p>
<br />
<table cellspacing="0" cellpadding="0" style="text-align:center; width:680px">
<tr>
<td style="width:85px">Srbi</td>
<td style="width:85px">Hrvati</td>
<td style="width:85px">Slovenci</td>
<td style="width:85px">Makedonici</td>
<td style="width:85px">Crnogorci</td>
<td style="width:85px">Albanci</td>
<td style="width:85px">Ostali</td>
<td style="width:85px">Ukupno</td>
</tr>
<tr>
<td>7.076</td>
<td>2.561</td>
<td>567</td>
<td>801</td>
<td>3.468</td>
<td>431</td>
<td>1.197</td>
<td>16.101</td>
</tr>
<tr>
<td>44%</td>
<td>16%</td>
<td>3,5%</td>
<td>5%</td>
<td>21,5%</td>
<td>3%</td>
<td>7%</td>
<td>100%</td>
</tr>
</table>                                                                
<br /><br />
<img alt="" src="pixel.gif" class="offset" />Broj zatvorenika po nacionalnosti očito ne zavisi od brojnosti pojedine nacije u državi. Nesrazmjerno veliki broj Crnogoraca posljedica je, prije svega, posebno zaoštrenih prilika u toj republici nakon tzv. "Bjelopoljske pobune", kada je kompletan Bjelopoljski sreski komitet u drugoj polovici 1948. g. prešao u ilegalnost. Iako su se za desetak dana svi predali bez borbe, ne samo da su svi odmah likvidirani na licu mjesta, već je došlo do potjere za jatacima i sumnjičenja svih njihovih rođaka i znanaca u čitavoj državi.<br />
<img alt="" src="pixel.gif" class="offset" />Na raspoloženje Crnogoraca prema Rusiji, odnosno Staljinu, svakako je utjecala i stoljetna crnogorska povezanost s Rusijom, koja im je kao slavenska i pravoslavna zemlja pomagala u borbi protiv Turaka.<br />
<img alt="" src="pixel.gif" class="offset" />Kolona "Ostali" pokazuje broj zatvorenih pripadnika raznih nacionalnih manjina među kojima su bili najbrojniji Bugari i Mađari, ali je bilo i Talijana, Rumunja, Rusina i drugih. Osobno se sjećam i jednog Nijemca iz Slavonije, ali sam mu zaboravio prezime.
<br /><br />
<p class="chapterTitle" style="font-size:14px">              
ORGANI  HAPŠENJA   I  BROJ  UHAPŠENIH  "INFORMBIROVACA"
</p>
<table cellspacing="0" cellpadding="0" style="text-align:center; width:680px">
<tr>
<td style="width:68px">KOS</td>
<td style="width:68px">UDB-a FNRJ</td>
<td style="width:68px">UDB-a Srbije</td>
<td style="width:68px">UDB-a Hrvatske</td>
<td style="width:68px">UDB-a Sloven.</td>
<td style="width:68px">UDB-a Maked.</td>
<td style="width:68px">UDB-a CG</td>
<td style="width:68px">UDB-a BiH</td>
<td style="width:68px">Ostali organi</td>
<td style="width:68px">Ukupno</td>
</tr>
<tr>
<td>3.592</td>
<td>1.210</td>
<td>2.943</td>
<td>2.014</td>
<td>348</td>
<td>601</td>
<td>1.740</td>
<td>1.981</td>
<td>1.672</td>
<td>16.101</td>
</tr>
<tr>
<td>22%</td>
<td>8%</td>
<td>18%</td>
<td>13%</td>
<td>2%</td>
<td>4%</td>
<td>11%</td>
<td>12%</td>
<td>10%</td>
<td>100%</td>
</tr>                                      
</table>                                                   
<br /><br />
<img alt="" src="pixel.gif" class="offset" />Pod "Ostali" obuhvaćene su 1.082 osobe, koje je zbog IB-a uhapsila UDB-a za Beograd, i 590 onih za koje u "Popisu" nije upisan organ hapšenja. "Najproduktivniji" bio je KOS (Kontraobavještajna služba JNA) sa 3.592 uhapšene vojne osobe, što čini 22% od ukupnog broja uhapšenih. Bili su to uglavnom oficiri i generali. Za razliku od civila, koji su slani u logor na temelju administrativne odluke (bez suđenja), vojnim osobama su na insceniranim procesima sudili vojni sudovi. Svi su bili osuđeni na dugoročne kazne od najmanje tri do dvadeset godina strogog zatvora.<br />
<img alt="" src="pixel.gif" class="offset" />Glavnina vojnih osoba oslobođena je tek dvije godine nakon što su oslobođeni administrativno kažnjeni, odnosno dvije godine nakon što su se Hruščov i Tito izljubili u Beogradu.<br />
<img alt="" src="pixel.gif" class="offset" />Iza KOS-a po aktivnosti slijede UDB-a za Srbiju sa 18% i UDB-a za Hrvatsku sa 13% od ukupnog broja uhapšenih. Četvrto mjesto zauzela je UDB-a Bosne i Hercegovine sa 12%, a peto UDB-a Crne Gore sa 11%. UDB-a Makedonije je na predzadnjem mjestu sa 4%, a Slovenija na zadnjem sa 2% od ukupnog broja uhapšenih. 
<br /><br />
<p class="chapterTitle" style="font-size:14px">
BROJ  "INFORMBIROVACA"  KOJI  SU  U  ZATVORIMA IZGUBILI  ŽIVOT
</p>
<img alt="" src="pixel.gif" class="offset" />Prije svega moramo razlikovati ukupan broj "informbirovaca" koji su izgubili život od broja "informbirovaca" koji su izgubili život u zatvorima. Naime, mnogi su poginuli prije dolaska u zatvor, na pr. prilikom pokušaja bijega preko granice, prilikom hapšenja i sl.<br/>
<img alt="" src="pixel.gif" class="offset" />U prvom izdanju knjige "Goli otok, najveći Titov konclogor" preuzeti su podaci o poginulima od drugih autora, koji su ranije pisali o toj temi. Slično kako je u Hrvatskom državnom arhivu naknadno pronađen popis svih koji su bili u zatvoru kao "informbirovci", tako je pronađen i poseban popis onih koji su izgubili život kao zatvorenici. Popis umrlih u zatvoru obuhvaća razdoblje od 1949. do 1986. godine, tj. do likvidacije kaznionice na Golom otoku. U popisu su navedena imena 446 umrlih u tom periodu dugom 38 godina. Međutim zadnji "informbirovci" napustili su logor 1960. g., što znači da u tu kategoriju možemo svrstati samo poginule zaključno s tom godinom, a takvih u navedenom popisu umrlih ima ukupno 413.<br />
<img alt="" src="pixel.gif" class="offset" />Simptomatična je činjenica da je prema službenim podacima u logorima za "informbirovce" kroz 12 godina njihovog postojanja poginulo 413 zatvorenika, a u narednih 25 godina koliko je prošlo do zatvaranja zatvora na Golom otoku imamo svega 33 poginula. Ovakav nesrazmjer dijelom je posljedica smanjenja ukupnog broja zatvorenika u kasnijim godinama, ali i stravičnih uvjeta koji su u tim istim logorima vladali dok su u njima boravili "informbirovci".<br />
<img alt="" src="pixel.gif" class="offset" />Zapravo gro umrlih koncentriran je u prvim godinama postojanja posebnih logora za "informbirovce". 362 osobe, ili 88% od ukupnog broja, izgubile su život u vremenu od polovine 1949. do kraja 1952. godine. Prema službenim podacima najsmrtonosnija bila je 1951. godina, kada je izgubilo život 260 osoba, ili 63% od ukupnog broja. 
<br /><br />
<p class="chapterTitle" style="font-size:14px">
PREGLED  BROJA "INFORMBIROVACA" KOJI SU  U ZATVORIMA  IZGUBILI  ŽIVOT  PO  GODINAMA  ROĐENJA
</p>
<table cellspacing="0" cellpadding="0" style="width:680px; text-align:center">
<tr>
<td style="width:61px">1883 - 1890</td>
<td style="width:61px">1891 - 1900</td>
<td style="width:61px">1901 - 1905</td>
<td style="width:61px">1906 - 1910</td>
<td style="width:61px">1911 - 1915</td>
<td style="width:61px">1916 - 1920</td>
<td style="width:61px">1921 - 1925</td>
<td style="width:61px">1926 - 1930</td>
<td style="width:61px">1931 - 1934</td>
<td style="width:61px">Nepoznato</td>
<td style="width:70px">Ukupno</td>
</tr>
<tr>
<td>5</td>
<td>34</td>
<td>38</td>
<td>78</td>
<td>75</td>
<td>39</td>
<td>60</td>
<td>43</td>
<td>4</td>
<td>37</td>
<td>413</td>
</tr>
</table>
<br /><br />
<img alt="" src="pixel.gif" class="offset" />Prvi na popisu onih koji su izgubili život je Andrijašević (Nika) Petar. Za njega je navedeno da je umro 22. VII. 1949. g.<br />
<img alt="" src="pixel.gif" class="offset" />U koloni "Gdje se nalaze posmrtni ostatci" navedeno je "Mrg. 1O3 III 882". To bi trebalo značiti da je sahranjen na Mirogoju, a ostali brojevi točno određuju mjesto ukopa. U koloni "Matični ured" uz ovo ime navedeno je: "Senj, str. 63, broj 27/32".<br />
<img alt="" src="pixel.gif" class="offset" />Provjerom u općem “Popisu svih zatvorenika po IB" utvrdio sam da je ovaj čovjek rođen 1909. u Makarskoj, da je po narodnosti Hrvat, da ga je uhapsila UDB-a za Bosnu i Hercegovinu 28. prosinca 1948. g. i da je pušten iz zatvora 22. kolovoza 1949. g. Podatak iz posebnog popisa za one koji su izgubili život, da je umro 22. srpnja, i podatak iz općeg popisa da je pušten iz zatvora 22. kolovoza ne moraju biti u kontradikciji. Možda je mrtav čovjek jedan mjesec čekao na transport do Mirogoja. Izbrisali su ga iz evidencije tek kad je napustio Goli otok, ali u općem popisu nisu napisali da je umro, već da je "pušten".<br />
<img alt="" src="pixel.gif" class="offset" />Najstariji među zatvorenicima koji su izgubili život bio je Brašnarov (Todora) Panko, Makedonac, iz Titovog Velesa, rođen 1883. g. Uhapšen je koncem 1950. g., a već 13. srpnja 1951. g. sa 67 godina starosti bio je mrtav.<br/>
<img alt="" src="pixel.gif" class="offset" />Najmlađi među zatvorenicima koji su izgubili život bio je Janković (Svetozara) Predrag iz Kragujevca, rođen 28. kolovoza 1934. g. Uhapšen je 10. studenog 1954. g., i osuđen na 8 godina robije. Poginuo je 23. listopada 1957. g. sa navršenih 23 godine života. U popisu umrlih uz njegovo ime je zabilježeno "utopio se".<br/>
<img alt="" src="pixel.gif" class="offset" />U popisu onih koji su izgubili život navedene su i četiri žene: Tasić Savka, Aleksić Olga, Mirić Olivera i Miladinović Zora.<br />
<img alt="" src="pixel.gif" class="offset" />O prve tri pisao sam opširnije u prvom izdanju ove knjige.<br />
<img alt="" src="pixel.gif" class="offset" />Naknadno sam utvrdio da je u zatvoru izgubila život i Miladinović (Matije) Zora. Rođena je 27. lipnja 1923. g. u Subotici. UDB-a za Beograd uhapsila ju je 26. lipnja 1950. Bila je suđena administrativno na dvije godine "popravnog" rada, ali kaznu nije izdržala do kraja. Izgubila je život 10. rujna 1951. g.<br />
<img alt="" src="pixel.gif" class="offset" />Sahranjena  je  u  Rijeci.   O  uzrocima  njene  smrti  nemam  podataka.<br />
<img alt="" src="pixel.gif" class="offset" />Od umrlih zatvorenika samo su četvorica bili stariji od 60 godina. A devetnaestorica su imali od 51 do 59 godina. 390 poginulih bilo je na dan smrti mlađe od 50 godina.<br />
<img alt="" src="pixel.gif" class="offset" />Zapravo nitko od zatvorenih "informbirovaca” nije u zatvoru normalno umro. Svi su oni izgubili život nasilnom smrću.<br />
<img alt="" src="pixel.gif" class="offset" />Razlika je samo u tome što su jedni ubijeni odjednom, a drugima su nametnuti takvi uvjeti života, koji su ih ubijali postupno.<br />
<img alt="" src="pixel.gif" class="offset" />Abnormalno težak fizički rad, praćen zvjerskom torturom, krajnje nedostatna i loša ishrana, pomanjkanje vode i najosnovijih higijenskih uvjeta, nespavanje i razni perfidni oblici psihološkog pritiska vodili su potpunoj iscrpljenosti ljudskog organizma, i njegovoj nesposobnosti za borbu protiv bolesti i smrti.<br />
<br />
<p class="chapterTitle" style="font-size:14px">
PRIKRIVANJE  ZLOČINA
</p>
<img alt="" src="pixel.gif" class="offset" />Ljudi su umirali, ali u blizini nijednog logora za "Informbirovce" nisu pronađeni tragovi groblja. Dugo se nije znalo gdje su završavali umrli.<br />
<img alt="" src="pixel.gif" class="offset" />Nakon   demokratskih  promjena  otvorila  se  je  mogućnost  uvida  u arhivsku  građu.<br />
<img alt="" src="pixel.gif" class="offset" />Zahvaljujući upornosti dviju kćeri, Luce i Ive, pokojnog Marka Lukende i to je razjašnjeno.<br />
<img alt="" src="pixel.gif" class="offset" />Marko Lukenda je uhapšen u Tihaljini, Grude, u Hercegovini u svibnju 1949. g. jer se je, između ostalog, raspitivao za slučaj svog dobrog partijskog druga, koji je isključen iz partije i uhapšen bez ikakve rasprave u njegovoj partijskoj organizaciji.<br />
<img alt="" src="pixel.gif" class="offset" />Nakon toga Marko Lukenda bio je i sam uhapšen. Obitelj ništa nije znala o njegovom boravištu, čak ni kad su nakon nekoliko mjeseci primili "pokajničku" dopisnicu sa poštanskim žigom Sarajeva. Za smrt su saznali tek godinu dana kasnije, i to preko lokalnog djelatnika UDB-e, koji je njegovu suprugu upitao zar nije čula da je Marko umro.<br />
<img alt="" src="pixel.gif" class="offset" />O njegovoj sudbini supruga Kata i sin Ivan, koji su u međuvremenu umrli, te već navedene dvije kćerke, nisu nikad ništa bitno saznali. Vjerojatno zbog straha, ali i ponosa nisu se o tome htjeli raspitivati kod onih koji su mu takvu sudbinu namijenili.<br />
<img alt="" src="pixel.gif" class="offset" />Nakon promjene režima kćerke su se obratile Hrvatskom državnom arhivu s pitanjem da li mogu dobiti uvid u dosje Marka Lukende.<br />
<img alt="" src="pixel.gif" class="offset" />Odgovoreno im je da takav dosje u Arhivu ne postoji, ali da postoje osnovni podaci u jednoj skupini gradiva (Fond SDS RSUP SRH), te da je iz drugog fonda gradiva (Odjela za izvršenje krivičnih i prekršajnih sankcija Republičkog sekretarijata za pravosuđe i upravu SRH) evidentno da su podaci o smrti upisani u matičnoj knjizi umrlih Matičnog ureda Rijeka na str. 220 pod brojem 564/53. U upravi riječkog groblja Kozala kćerke su saznale da je njihov otac Marko Lukenda bio 28. prosinca 1949. g. pokopan izvan uređenog dijela groblja, bez ikakve nadgrobne oznake, na parceli E, sekcija 4, red 10, redni broj 10.<br />
<img alt="" src="pixel.gif" class="offset" />Njegovi posmrtni ostaci su nakon 15 godina prenijeti u zajedničku kosturnicu, jer se tako postupa ako se nitko od obitelji ne javlja. A obitelj nije ni znala da je tamo pokopan.
<p>
<img alt="" src="pixel.gif" class="offset" />Nakon ovakve spoznaje pronađen je u Hrvatskom državnom arhivu još jedan popis poginulih zatvorenika na Golom otoku u kome je osim datuma smrti svakog pojedinca navedeno groblje na kome je sahranjen, sa točnom oznakom polja, sekcije, reda i rednog broja njegovog groba. U posebnoj koloni ovog popisa naveden je za svakoga i matični ured sa stranicom i brojem ubilježbe smrti.<br />
<img alt="" src="pixel.gif" class="offset" />Naravno, naziv mjesta i groblja u ovom popisu poginulih navedeni su pod šifrom.<br />
<img alt="" src="pixel.gif" class="offset" />U slijedećoj tabeli prikazan je broj poginulih zatvorenika prema grobljima u kojima su sahranjeni.
</p>
<br />
<table cellpadding="0" cellspacing="0" style="width:50%; margin-left:auto; margin-right:auto">
<tr><td class="l">Zagreb, Mirogoj</td><td class="r">120</td><td class="c">poginulih</td></tr>
<tr><td class="l">Zagreb, Miroševac</td><td class="r">79</td><td class="c">poginulih</td></tr>
<tr><td class="l" style="border-bottom:3px #001E4B solid">Zagreb,  Maksimir</td><td style="border-bottom:3px #001E4B solid" class="r">1</td><td style="border-bottom:3px #001E4B solid" class="c">poginulih</td></tr>
<tr><td class="l">Zagreb, Ukupno</td><td class="r">200</td><td class="c">poginulih</td></tr>
<tr><td class="l">Stara Gradiška</td><td class="r">25</td><td class="c">poginulih</td></tr>
<tr><td class="l">Zadar</td><td class="r">2</td><td class="c">poginulih</td></tr>
<tr><td class="l">Veprinac</td><td class="r">1</td><td class="c">poginulih</td></tr>
<tr><td class="l">Beograd</td><td class="r">2</td><td class="c">poginulih</td></tr>
<tr><td class="l">Kranj</td><td class="r">1</td><td class="c">poginulih</td></tr>
<tr><td class="l">Krk, "Sv. Ivan"</td><td class="r">2</td><td class="c">poginulih</td></tr>
<tr><td class="l">Rijeka</td><td class="r">99</td><td class="c">poginulih</td></tr>
<tr><td class="l">Bileća</td><td class="r">19</td><td class="c">poginulih</td></tr>
<tr><td class="l">Dubrovnik</td><td class="r">1</td><td class="c">poginulih</td></tr>
<tr><td class="l">Daruvar</td><td class="r">1</td><td class="c">poginulih</td></tr>
<tr><td class="l">Ljubljana</td><td class="r">2</td><td class="c">poginulih</td></tr>
<tr><td class="l" style="border-bottom:3px #001E4B solid">Breza</td><td style="border-bottom:3px #001E4B solid" class="r">2</td><td style="border-bottom:3px #001E4B solid" class="c">poginulih</td></tr>
<tr><td class="l">UKUPNO</td><td class="r">357</td><td class="c">poginulih</td></tr>
</table>
<br />
<p>
<img alt="" src="pixel.gif" class="offset" />Za evidentiranje smrti korišteni su razni matični uredi kao na pr. Senj, Bakar, Novi Vinodol, Rijeka i dr.<br />
<img alt="" src="pixel.gif" class="offset" />Pošto je prema postojećoj evidenciji u zatvorima za "informbirovce" poginulo ukupno 413 zatvorenika, ostaje otvoreno pitanje gdje je sahranjeno 56 poginulih osoba, koje nisu obuhvaćene u prednjoj tabeli. Postoje nedovoljno provjerene indicije da su neki umrli zatvorenici ipak bili sahranjeni na Golom otoku, naravno bez ikakve nadgrobne oznake.
</p><p>
<img alt="" src="pixel.gif" class="offset" />Tajanstvenost i komplicirana evidencija sa šifriranim podacima o zatvorenim i umrlim "informbirovcima", potvrđuje da su zločinci bili svjesni svojih zločina. Radi toga su mrtve slali na razne strane i uvijek nastojali do krajnosti zakomplicirati put do istine ...
</p>
<br />
<p class="chapterTitle" style="font-size:14px">
RADILIŠTE 101 ILI "PETROVA RUPA"
</p>
<img alt="" src="pixel.gif" class="offset" />Nakon promocije prvog izdanja knjige "Goli otok, najveći Titov konclogor" došao sam i do potpunije informacije o Radilištu 101 koje su zatvorenici zvali "Petrova rupa". <br />
<img alt="" src="pixel.gif" class="offset" />Dragoljub Jovanović, bivši zatvorenik, u knjizi "Muzej živih ljudi" (Rad, Beograd, 1990.) detaljno je opisao svoj dolazak i boravak u "Petrovoj rupi".<br/>
Dragoljub Jovanović bio je generalštabni kapetan bivše vojske Kraljevine Jugoslavije i stariji brat srpskog komuniste, španjolskog borca i narodnog heroja Žikice Jovanovića Španca, poznatog po podizanju ustanka u Srbiji 7. srpnja 1941. g.<br />
<img alt="" src="pixel.gif" class="offset" />Iako je bio vojno lice, kome su pravila zabranjivala baviti se politikom, Dragoljub je pod utjecajem mlađeg brata Žikice prihvatio komunističke ideje, i postao jedan od malobrojnih oficira Kraljevske vojske koji su podržavali aktivnost KPJ.<br />
<img alt="" src="pixel.gif" class="offset" />Nakon kapitulacije Kraljevine Jugoslavije završio je u njemačkom zarobljeništvu, a po završetku rata, kao profesionalni vojnik ponovno je našao svoje mjesto u Generalštabu JNA. Uhapšen je u srpnju 1949. g, a u "Petrovu rupu" dotjeran je 5. veljače 1951. g. sa grupom od 27 vojnih zatvorenika iz KP doma Stara Gradiška. Bila je to ona ista grupa s kojom je ovamo stigao i Vlado Dapčević, o čemu sam pisao u prvom izdanju knjige "Goli otok, najveći Titov konclogor".<br />
<img alt="" src="pixel.gif" class="offset" />Osim detaljnog opisa dolaska i života u "Petrovoj rupi", u knjizi "Muzej živih ljudi" Dragoljub Jovanović je, uz pomoć svog supatnika i prijatelja Zorić Ante, po sjećanju sastavio i poimenični popis svih zatočenika u "Petrovoj rupi".<br />
<img alt="" src="pixel.gif" class="offset" />Popis koji su izradili Jovanović i Zorić vrlo je zanimljiv, jer osim imena i prezimena sadrži i druge podatke o svakom pojedincu. Svi zatvorenici razvrstani su po grupama prema datumu dolaska u "Petrovu rupu".<br />
<img alt="" src="pixel.gif" class="offset" />Prva grupa od 8 civilnih zatvorenika izdvojena je iz glavnog logora na Golom otoku i dotjerana u "Petrovu rupu" 20. srpnja 1950., a druga, koja je brojala 21 zatvorenika stigla je već slijedeći dan. Nakon toga, u grupama i pojedinačno, iz raznih istražnih i drugih civilnih zatvora i logora, ovamo je stiglo još 67 zatvorenika.<br />
<img alt="" src="pixel.gif" class="offset" />Prva oficirska grupa od 7 zatvorenika dotjerana je u "Petrovu rupu" iz KP doma Stara Gradiška početkom prosinca 1950. godina.<br />
<img alt="" src="pixel.gif" class="offset" />Druga oficirska grupa od 27 zatvorenika među kojima su bili Jovanović i Dapčević dotjerana je 5. veljače 1951. g.<br />
<img alt="" src="pixel.gif" class="offset" />Time je sa 130 "specijalnih" zatvorenika konačno, do krajnjih mogućnosti, popunjen smještajni kapacitet "Rupe".<br />
<img alt="" src="pixel.gif" class="offset" />Ovdje želim upozoriti na jednu grešku koja mi je promakla u prvom izdanju knjige. Naime, povodeći se za nekim izvorima, kao bivše stanovnike "Petrove rupe" naveo sam i Radu Žigića, komesara Glavnog štaba NOV Hrvatske, te Dušana Brkića, organizacionog sekretara KP Hrvatske. Međutim njihovih imena nema u Jovanovićevom popisu.. Provjeravajući ovo neslaganje došao sam do zaključka da navedena dvojica zaista nisu bili u "Petrovoj rupi”. Oni su uhapšeni tek u rujnu 1950. godine, a na Goli otok su došli u vrijeme kad su kapaciteti "Petrove rupe" bili već popunjeni. Osim toga, za obračun s njima bilo je dovoljno raznih mogućnosti i u "običnom" logoru. Rade Žigić je pod torturom čak izgubio život na Golom otoku.<br />
<p>
<img alt="" src="pixel.gif" class="offset" />Vjerojatno nikad nećemo saznati u čijoj se je glavi rodila patološka ideja, da ljude smjesti u jamu nastalu kopanjem boksita, duboku sedam i široku oko dvadeset metara, u koju se je u početku spuštalo ljestvama, a kasnije kamenim stepenicama. Oko rupe dodatno je napravljen kameni zid visok tri metra sa stražarskim kulama i reflektorima, koji su je noću osvjetljavali.<br />
</p>
<img alt="" src="pixel.gif" class="offset" />Iako ne znamo projektanta, možemo biti sigurni, da se obzirom na sastav stanara "rupe", ovakav projekt nitko ne bi usudio realizirati bez prethodne suglasnosti Josipa Broza.<br />
<img alt="" src="pixel.gif" class="offset" />U rupi su bili smješteni bivši španjolski borci, predratni istaknutiji članovi Partije i Centralnog komiteta, od kojih su neki bili konkurenti Titu za položaj generalnog sekretara KPJ, ili se nisu slagali s njegovim imenovanjem na tu funkciju i slično.<br />
<img alt="" src="pixel.gif" class="offset" />Takvima je, naravno, pridodan i određeni broj onih koji će prvima po direktivama isljednika UDB-e zagorčavati život.<br />
<p>
<img alt="" src="pixel.gif" class="offset" />Dragoljub Jovanović je uz ime svakog od 130 zatočenika "rupe" dodao i ocjenu njegovog karaktera. Ocjene su slijedeće:<br />
</p>
<ul>
<li>mali kvadratić ispred imena znači da je to "dobar čovek - drug”;</li>
<li>ime bez ikakvog prethodnog grafičkog znaka znači da je to "uslovno čovek".</li>
<li>mali kružić ispred imena znači "batinaš obični", i</li>
<li>mali kružić i križić ispred imena znači "batinaš - ubica".</li>
</ul>
<br />
Po Jovanovićevoj procjeni od ukupno 130 zatvorenika koji su prošli kroz "Petrovu rupu" bilo je:
<ul>
<li>dobrih ljudi - drugova 82 ili 63%</li>
<li>uslovno ljudi 26 ili 20%</li>
<li>batinaša običnih 12 ili 9%</li>
<li>batinaša ubica 10 ili 8%.</li>
</ul>
<br />
<img alt="" src="pixel.gif" class="offset" />Pozitivnu ocjenu po njemu zaslužilo je ukupno 108 ljudi, a negativnu 22, ili izraženo u postocima 83% pozitivnih prema 17% negativnih ljudi.<br />
<img alt="" src="pixel.gif" class="offset" />Jovanovićev način javnog ocjenjivanja ponašanja bivših političkih zatvorenika u vrijeme izdržavanja kazne surov je i nemilosrdan. Ne sumnjam u njegove poštene namjere, ali se pitam koliko je njegov način pravedan? Da li je Jovanović svakoga do kraja prozreo?<br />
<img alt="" src="pixel.gif" class="offset" />Krajnje je nemoralno svome supatniku činiti zlo radi vlastite koristi, a cjelokupan golootočki sistem "preodgajanja" UDB-a je temeljila upravo na tome, da zatvorenike primora činiti zlo svome supatniku, i stimulirala ih je u tom pravcu.
<p>
<img alt="" src="pixel.gif" class="offset" />Ogromna većina zatvorenika u zatvorima za "informbirovce" hapšeni su potpuno nevini i često vrlo mladi. Oni su najperfidnijim policijskim metodama dovođeni do neuračunljivog stanja u kome su pojedinci bili spremni učiniti sve da olakšaju svoj položaj. Takvi bijednici ponekad su se pretvarali u prave zločince. Jovanović je imao pravo poimenično ih javno prozvati.<br />
</p>
<img alt="" src="pixel.gif" class="offset" />Mišljenja sam, a i Jovanovićeve ocjene zatočenika "Petrove rupe" to potvrđuju, da je i u takvim okolnostima ogromna većina sačuvala ljudsko dostojanstvo i čistu savjest.<br />
Jovanović je detaljno opisao svoj dolazak iz Stare Gradiške na Goli otok u "Petrovu rupu".<br/>
<img alt="" src="pixel.gif" class="offset" />Grupa je brojala ukupno 27 zatvorenika, bivših oficira. Svezane lancima pobacali su ih u utrobu broda, koji je zatim krenuo u nepoznato.<br />
Navodim nekoliko odlomaka Jovanovićevog opisa svog dolaska na Goli otok:
<br /><br />
<div class="indent">

<p style="font-style:italic">
"Nad štivom se ukaza, držeći u ruci jaku baterijsku lampu, čovek u kožnom kaputu i s kožnim kačketom na glavi. Prosikta oštrim, prigušenim glasom:<br />
- Iskačite iz te rupe, majku vam jebem banditsku! Niko da nije pisnuo! Stroj na obali. Ja ću komandovati pokret. Brže i bez reči!
</p>

Na te reči mnogi u strahu počeše odmah da se okačinju o ivice otvora štive. Ali kako smo bili vezani po dvojica, nismo se mogli otiskivati sa dna u isti mah. Otvor štive bio je relativno mali za nas tolike. Tako smo se hvatali rukama, mahali nogama ne nailazeći na neki oslonac. Neki uspeše da se izvuku, neki ponovno padoše na dno štive. Pa su opet skakali, opet padali. Gazili jedni druge.<br />
Posle dva neuspela pokušaja da se Savo i ja uhvatimo za ivicu i izvučemo, padnem na dno štive i povučem Savu. Ostadoh da ležim bespomoćan. Opet me Savo podiže na noge. Pokušasmo da se uhvatimo za ivicu. On se izvuče do stomaka ali nije mogao dalje bez mene. Onda zavapi:<br />
- Drugovi pomagajte mi da izbacimo ovoga Dragana, on je potpuno nemoćan da se digne.<br />
Nekoliko ruku podigoše me i izbaciše zajedno sa Savom iz štive. Ostadoh odmah da ležim pored ivice. ...<br />
<p style="font-style:italic">
Uto jedan milicioner uskoči u štivu i poče da mlati kundakom po ljudima. Nastade kuknjava.<br />
- Ne derite se, majku vam vašu kukavičku!<br />
Nekoliko milicionera opkoliše štivu i počeše da hvataju ljude za ruke, da ih izvlače i bacaju po palubi. Tu su nas dočekivali drugi milicioneri koji su nas kundacima dizali na noge, terali s broda na molo i tamo nas trpali u nekakav stroj. Kad su mene i Savu uterali nekako u taj stroj, s užasom sam konstatovao da mi je opet jedan opanak spao sa stopala i ostao sigurno na dnu štive dok smo pokušavali da iskočimo..."<br />
" Milicioner jednim skokom iskoči iz štive.<br />
Gotovo je! Dole nema nikoga, druže inspektore - raportira čovečuljku sa spljoštenim nosom nasred mrtvački zelenog lica. Bio je u crnom kožnom kaputu koji mu je na desnom kuku bio jako nadignut. Izgledao je kao bogalj - a to je u stvari bio veliki pištolj pod kaputom.<br />
- Da krenemo druže upravniče - uputi u mrak pitanje nekome.<br />
- Čekaj malo. Prvo da ih osmotrim.
</p>
<p>
Pojavi se još jedan kožni kaput. Lice ne vidim. Daleko je i u senci.<br />
- Oho, koga to vidim! Ima i generala. Poznaješ li ti mene, Dukljane?<br />

Ovaj ćuti.<br />
- Ima vremena, upoznaćemo se. Ja sam ovde upravnik, a ti si sada izdajničko đubre.
</p>
Nisam ni primetio kad je udario Dukljana koji je bio teški invalid. On izgubi ravnotežu i skljoka se na zemlju.<br />
- Ima li još generala među vama?<br />
- Ima ih još dvojica, druže upravniče - javi se iz stroja Miličević.<br />
- Pokaži mi jednog!<br />
<br />
Đoko upre prstom u starca pored mene. Bio je visok, širokih pogurenih ramena. Brkat. Očigledno Crnogorac.
<p style="font-style:italic">
- Ovaj je bio još na solunskom frontu, oficir, kapetan. A u našoj armiji dogurao je do generala, pa mu ni to nije bilo dovoljno. (Đoko Mirašević, prvoborac, general.)
</p>
<p style="font-style:italic">
Ja spustih glavu. Nisam hteo da gledam. Znao sam što će biti.<br />
- Aaa, ti si taj matori izdajnik kome nije ništa bilo sveto. Hteo si da budeš Staljinov maršal Šta ćutiš, banditu matori - priskoči mu i prosikta onaj koga su oslovljavali sa "upravnik" - - Nismo se sretali u ratu, ali svejedno, biće dosta vremena da zapamtiš do kraja života Antu Raštegorca. (pukovnik UDB-e, upravnik Radilišta 101 na Golom otoku).
</p>
<p style="font-style:italic">
Nisam ništa video, samo sam čuo kad je starac huknuo i bez reči se srušio pred mene na zemlju. Visoki mlađi čovek koji je bio okovan sa starcem, saže se, nežno ga obgrli oko ramena i podiže na noge.<br />
Sve ovo kao da je bio signal. Jedan grmalj u tesnom kožnom kaputu - na boku je imao tešku pištoljčinu - potrča stroju pravo prema meni. Pretrnuh.
</p>
<p style="font-style:italic">
- A ko si ti tico - obrati se onome pored mene sa strane. - Nešto mi se činiš poznat.<br />
Onaj ćuti. Pogledah ga krišom
</p>
<p style="font-style:italic">
- Branko Poljanac (prvoborac, general, jedno vreme načelnik Vrhovnog štaba u ratu) okovan sa Plećašem.<br />
Njega dobro poznajem. Bio je to visok čovek, uvek malo pognut. Imao je divne krupne oči koje su nekako uvek kolutale. Glavu je uvek držao malo nakrivljenu nadesno.
</p>
<p style="font-style:italic">
- Šta ne dižeš glavu majku ti banditsku - reče i zgrabi ga levom rukom za kapu na glavi, sa njom steže i kosu i zabaci mu glavu naglo unazad.<br />
- Znam da si sada đubre, ali govori šta si nekad bio. Mislim da sam te sretao.<br />
Branko ga mirno pogleda pravo u oči.<br />
- Ja sam inženjer i general Branko Poljanac, bivši načelnik Vrhovnog štaba narodnooslobodilačke vojske.<br />
Grmalj ga pljunu pravo u lice i levom rukom kojom ga je držao za kosu, naglo ga gurnu nazad. Branko izgubi ravnotežu i pade nauznak.<br />
- Evo ti, govno od govana. To si ti a ne general! - prosikta besno …
</p>
<p style="font-style:italic">
Milicionera je bilo valjda desetak, a onih u crnim kaputima još pet, šest. Rastrčaše se oko kolone kad krenusmo.<br />
Svi su govorili iste reči, istim načinom. Uvek kroz stisnute zube i usne. Trudeći se da to bude što piskavije i oštrije. Što tiše to čujnije! Da nas izbezume od straha ..."
</p>
<p style="font-style:italic">
"Onaj isprdak - taman je završavao prozivku kad se mi pojavismo. On se obrecnu na milicionera:<br />
- Šta ste vi radili dosad!?<br />
- Druže inspektore, ovaj matori bandit nije mogao da ide. Ima slomljena rebra. Morali smo da ga vučemo i nosimo.<br />
- Ti si Jovanović ? obrati se meni.<br />
- Da!<br />
- A ti Barvalac.<br />
- Stanite tu nakraj stroja.
</p>
<p style="font-style:italic">
Mi odšepasmo.<br />
Jedan se izdvoji iz one grupe i poče da govori (Bio je to Veselin Bulatović, upravnik Golog otoka)...
</p>
<p style="font-style:italic">
Stadosmo nakraj stroja nedaleko od Mome Đurića (prvoborac iz Valjevskog kraja, pukovnik JA, robijaš, jazbinaš iz Stare Gradiške, umro kao emigrant u SSSR-u). Kao i drugi sav je bio isprebijan, ali onako visok, ipak je glavu držao prkosno. Uspe da mi došapne:<br />
- Au, moj Dragane! Šta su to uradili od tebe?<br />
<br />
Ko zna kako sam izgledao. Sve je na meni valjda bilo u dronjcima i ritama ..."<br />
<br />
"Za trenutak se sve utiša. Jedan iz one grupe reče glasno ostalima oko sebe:<br />
- Eto vam ih drugovi, pa malo porazgovarajte s ovim banditima i izdajnicima, neka vide kako se pošteni komunisti odnose prema izdajnicima!
</p>
<p style="font-style:italic">
Ono što se tad odigralo u ciglih pet – šest minuta, ne može se opisati. Nema čoveka sa deset prstiju da to sve jednovremeno zapisuje. Nema pogleda koji može da obuhvati to što se odigralo ispred zida. Tog nesrećnog visokog zida oko "Petrove rupe" na Golom otoku te noći.
</p>
<p style="font-style:italic">
Nema tog Ajzenštajna koji će kadrirati tu scenu, tu stravičnu sekvencu PRED ZIDOM  Petrove rupe. Nema tog montažera sa tako brzim makazama da iseče i polepi u traku te udarce, te jauke, to škrgutanje zuba. Tu zaslepljenu mržnju.
</p>
<p style="font-style:italic">
Otkud ovim ljudima tolika mržnja? Takve vrste i takve žestine. Mržnja postoji i ona je kontrast ljubavi... Da li životinje poseduju neko osećanje ljubavi? To je već dokazano da postoji. Verovatno postoji i mržnja. Kada se mužjaci tuku za ženku? Možda! Ali tu se trijumf pobede završava. Ona se ne pretvara u zločin. Pobeđeni odlazi da se bori za drugu ženku. Čovek nije plemenit. Plemenita je životinja. Lav nikad nije gonio drugog lava da goni i ubija za njega ...
</p>
<p style="font-style:italic">
Ti koji su jurišali kao besni na stroj okovanih i na smrt isprebijanih ljudi bili su naši drugovi, još više ratni drugovi, još više partijski drugovi, komunisti.<br />
Ko je taj ko je od njih napravio "antiljude" to samo time što ih je obukao u crne kožne kapute i zakačio im po telu ordenje. ...<br />
Ljudi su stajali u lisicama. Desna ruka - leva ruka! Čekali su da se na njih sruči lavina neljudi.<br />
Ruke ... pesnice... čizme... cokule ... kundaci ...drške od pištolja …<br />
Krici! Jauci !
</p>
<p style="font-style:italic">
- Tu li si Andrija, majku ti izdajničku jebem ... Šta, tebi je Vlado bilo malo, šta si još hteo ... Udri onog crnog ... a to si ti Rade, sad ćeš videti kako će te tvoja UDB-a udesiti ... A ti, Momo lepotane, spustićeš svoju glavu do same zemlje, majku ti tvoju seljačku ...<br />
<br />
Stenjanje! Bolni krici ... Sve je bilo gotovo za tren oka!
</p>
<p style="font-style:italic">
Oboreni ljudi polako su se dizali. Pljuvali u šaku izbijene zube i krv. Dlanovima vraćali očne jabučice napola izbačene iz svojih krvavih duplji, brisali rukavima krv sa lica, išmrkivali sukrvicu iz noseva.
</p>
<p style="font-style:italic">
Kožni kaputi još su dahtali od napora da se "dokažu". Privrženost nije stvar od "danas do sutra"! Stalno se treba dokazivati. Pred okolinom. Pred pretpostavljenima, i pred potčinjenima. Sada su brisali oznojena lica, ko čistijom ko prljavijom maramicom. Zavisno od ranga ... <br />
Koliko će kiša biti potrebno da se opere ta sramota?"
<br /><br />
</p>

</div>
<p>
<img alt="" src="pixel.gif" class="offset" />Život na radilištu 101 odnosno u "Petrovoj rupi" kako ga Jovanović opisuje bio je organiziran na sličnim metodama "diferencijacije" i "prevaspitanja" kao i u "Velikoj žici".
</p><p>
<img alt="" src="pixel.gif" class="offset" />Postojale su, naravno, i neke razlike. Jedna je svakako smještaj barake u dubokoj rupi, koji djeluje sam po sebi više zastrašujuće od baraka u "Velikoj žici" koje su bile na otvorenom prostoru.
</p><p>
<img alt="" src="pixel.gif" class="offset" />"Petrova rupa" bila je obavijena velikom tajnovitošću, tako da za nju mnogi zatvorenici u "Velikoj žici" nisu niti znali. Mnogo manji broj zatvorenika u "Petrovoj rupi" omogućavao je veću preglednost. Svi su se međusobno poznavali, i svi su znali sve što se događa u "Rupi".
</p><p>
<img alt="" src="pixel.gif" class="offset" />Dragoljub Jovanović ostao je u "Petrovoj rupi” do 7. ožujka 1952. g. Tog dana, ili bolje rečeno noći, u najvećoj tišini i tajnosti izveli su iz "Rupe" 27 zatvorenika, bivših vojnih osoba.<br />
<img alt="" src="pixel.gif" class="offset" />Postrojili su ih, i okovali zajedno po dvojicu, ali su svakom zasebno okovali i noge, a zatim su jednim lancem kojeg su proveli od prvog do zadnjeg para čitav stroj povezali u jednu cjelinu. Tako su pješke, sitnim koracima zbog okovanih nogu, opkoljeni milicijom, krenuli od "Petrove rupe" do broda, ukrcali se na brod, i od Gruža kamionom produžili do zatvora u Bileći.<br />
<img alt="" src="pixel.gif" class="offset" />Kroz čitavo dvodnevno putovanje bili su tako zajednički okovani.
</p><p>
<img alt="" src="pixel.gif" class="offset" />Bez milosti. Popusta nije bilo niti kad je nekome trebalo vršiti veliku ili malu nuždu.
</p><p>
<img alt="" src="pixel.gif" class="offset" />Sa događajima u "Petrovoj rupi" nakon odlaska ove grupe Jovanovića je upoznao njegov stari prijatelj Ante Zorić, koji je i dalje tamo ostao. Do kraja. Život je tekao uobičajeno, kao i ranije, do ožujka 1953. g. kada je pušteno 40 ljudi na slobodu.<br />
<img alt="" src="pixel.gif" class="offset" />Nakon toga je teror gotovo sasvim ukinut. U ožujku 1954. g. pušteni su na slobodu svi osim ove osmorice: Miloš Savin, Ljuba Radovanović, Ante Zorić, Grga Lulić, Milan Kalafatić, Ante Cinoti, Dragan Rajković i Labud Kusovac.
</p><p>
<img alt="" src="pixel.gif" class="offset" />Od ove osmorice uskoro je pušten i Miloš Savin. Ostali su prebačeni na otočić Sveti Grgur. Ovdje nisu ništa radili izvan barake. Jedan milicioner je stražario. Hranu su dobivali, a oni su sami kuhali i održavali čistoću u baraci.
</p><p>
<img alt="" src="pixel.gif" class="offset" />5. kolovoza 1954. g. konačno su svi pušteni, osim Ljube Radovanovića. Njega su ponovno vratili na Goli otok.
</p><p>
<img alt="" src="pixel.gif" class="offset" />Radovanović (Dimitrija) Ljubo rođen je 7. listopada 1887. g. u srezu Požarevac u Srbiji. Po zanimanju profesor biologije i znanstvenik. Jedan je od najstarijih članova KPJ i bivši član Politbiroa. Bio je jedan od najstarijih zatvorenika na Golom otoku.
</p><p>
<img alt="" src="pixel.gif" class="offset" />Uhapšen je u travnju 1949. g., a oslobođen 3. ožujka 1955. U zatvoru je proveo skoro punih 6 godina.
</p><p>
<img alt="" src="pixel.gif" class="offset" />Da bi se izbrisali tragovi nečovještva UDB-e i njenih nalogodavaca "Petrova rupa" je kasnije zatrpana.
</p>
<br />
<p class="chapterTitle" style="font-size:14px">
STALJINOVA   ŠKOLA
</p>
<img alt="" src="pixel.gif" class="offset" />U Celovcu je 2008. godine na slovenskom jeziku izdana knjiga Silvina Eiletza pod naslovom "Titova skrivnostna leta v Moskvi 1935.-1940." Prevedena je i na hrvatski jezik pod naslovom "Titove tajanstvene godine u Moskvi 1935.-1940."<br />
<img alt="" src="pixel.gif" class="offset" />Autor je slovensko - austrijski filozof, psihoanalitičar i povjesničar. Sam za sebe kaže da je sa 18 godina bio slovenski domobran, idealist, ali nije bio u borbi, već je radio kao telefonist u Ljubljani. Kad su Englezi sve slovenske domobrane predali partizanima, on je uspio, zajedno sa svojim bratom, spasiti se bijegom u Austriju.<br />
<img alt="" src="pixel.gif" class="offset" />U svojoj knjizi Eiletz tvrdi da se je Titova ličnost "najbitnije formirala" upravo u moskovskim godinama 1935.-1940. Po njemu, svi su jugoslavenski emigranti u to vrijeme, na traženje NKVD-a, morali jedan za drugoga pisati karakteristike. Tito je radio za NKVD, i napisao je najviše takvih karakteristika. Teza navedenog autora je, da je Tito pisanjem tih kritički intoniranih karakteristika, uz pomoć NKVD-a i Staljina, svjesno čistio jednog po jednog svog konkurenta za funkciju šefa KPJ.<br />
<img alt="" src="pixel.gif" class="offset" />Eiletz dokazuje svoju tvrdnju fotokopijama takvih Valterovih, tj. Titovih, denuncijacija čije je originale pronašao u Ruskom državnom arhivu za društvenu i političku povijest, a odnose se na slijedeće osobe ¨Ivana Mališića - Martinovića, Antuna Mavraka - Kerbera, Filipa Filipovića, Kamila Horvatina, Ivana Gržetića - Flajšera, Milana Gorkića - Somera, Sime Markovića, Đure Cvijića – Krešića, Petka Miletića i Ivana Marića - Željezara.<br />
Eiletz pretpostavlja da takvih denuncijacija ima još, i nada se da će ih pronaći.<br />
<img alt="" src="pixel.gif" class="offset" />Knjiga "Titove tajanstvene godine u Moskvi" naišla je na kritiku. Pojedini autori smatraju da ona ne otkriva ništa novo što već ranije nije bilo poznato i mnogo temeljitije obrađeno. Ne poriču da je Tito u Moskvi pisao karakteristike za svoje drugove, ali su to radili i drugi jugoslavenski emigranti, jer je to NKVD od svih tražio. Osporavaju teze da je Tito bio denuncijant.
<p>
<img alt="" src="pixel.gif" class="offset" />Poznato je da je veliki broj jugoslavenskih predratnih komunista spas od robije potražio emigriranjem u SSSR. Prema nekim podacima bilo je oko 1.000 takvih emigranata, a poznati povjesničar Vladimir Dedijer navodi da je u razdoblju od ljeta 1937. do ljeta 1938. u Staljinovim čistkama likvidirano oko 800 Jugoslavena.<br />
<img alt="" src="pixel.gif" class="offset" />Sigurno da su Staljin i NKVD glavni krivci za njihovo stradanje, ali najvjerojatnije nikad nećemo saznati da li su i koliko tome doprinijele karakteristike koje su za NKVD pisali sami Jugoslaveni.<br />
<img alt="" src="pixel.gif" class="offset" />Javnosti je poznato da je prva Titova žena Pelagija Bjelousova nakon razvoda završila u logoru. Manje je poznato da su organi NKVD u jesen 1937. g. uhapsili i drugu Titovu suprugu, Njemicu, Anu Konig s kojom je tih godina živio u Moskvi.<br />
<img alt="" src="pixel.gif" class="offset" />Prema nekim izvorima Tito je na zahtjev NKVD-a u rujnu 1938. g. morao napisati izvještaj o svom braku s Anom Konig, koja je bila uhapšena. Navodno on se u tom izvještaju opravdavao, da se je razveo od Bjelousove radi toga što nije imala smisla za obiteljski život, i zapuštala je njihovog sina Žarka. S Anom Konig zbližio se je i oženio 1936. g. Smatra svojom velikom greškom što prethodno nije bolje provjerio njene političke stavove i djelatnost. Svjestan je da je to u njegovoj partijskoj karijeri velika mrlja. Boji se da to mogu iskoristiti "razni saboteri naše partije u borbi protiv mene".<br />
<img alt="" src="pixel.gif" class="offset" />Ana Konig je preživjela logor i u dubokoj starosti umrla u Moskvi.<br />
<img alt="" src="pixel.gif" class="offset" />Mnogi Titovi drugovi, uključujući i njegove dvije žene, nastradali su u Rusiji, a on se je, i pored problema koji su ga pratili, ipak vratio živ, i čak ostao u dobrim odnosima sa Staljinom sve do sukoba 1948. g. Da li su, možda, Staljin i NKVD karakteristike koje je on pisao smatrali kvalitetnijim od onih koje su pisali drugi politički emigranti?<br />
<img alt="" src="pixel.gif" class="offset" />Iako u Titovoj biografiji iz tog vremena ima dosta činjenica koje do danas nisu dovoljno uvjerljivo razjašnjene, kasniji događaji su pokazali da je Tito za vrijeme svog boravka u Rusiji izvrsno naučio Staljinove metode vladanja državom, i uspješno ih primijenio u svojoj zemlji.
</p>
<br />
<p class="chapterTitle" style="font-size:14px">
MASOVNA UBOJSTVA 1945. GODINE
</p>
<img alt="" src="pixel.gif" class="offset" />Osvrnuo bih se ukratko i na masovne likvidacije na kraju 2. svjetskog rata 1945. godine.<br />
<img alt="" src="pixel.gif" class="offset" />Nisam sklon povjerovati, da su masovna ubojstva 1945. g. posljedica osvetničkih nagona pojedinih boraca iz partizanskih jedinica. Suviše podsjećaju na Staljinovu školu obračuna s neprijateljem, na pr. na masovna ubojstva zarobljenih poljskih oficira u 2. svjetskom ratu i sl.<br />
<img alt="" src="pixel.gif" class="offset" />U već spomenutoj knjizi "Muzej živih ljudi" (Rad, Beograd, 1990., str. 256 - 262) Dragoljub Jovanović kroz razgovor sa svojim prijateljem Bocom Lazovićem zvanim Ljutko vrlo detaljno i uvjerljivo opisuje jedno masovno ubojstvo 1945. g. u Sloveniji, bez naznake mjesta gdje se to dogodilo, i ne navodeći naziv jedinice koja je to uradila..<br />
<img alt="" src="pixel.gif" class="offset" />Bocko Lazović Ljutko nije izmišljeno ime, već stvarni čovjek koji je u jednom trenutku osjetio potrebu da teret zločina koji je godinama opterećivao njegovu savjest podijeli s nekim u koga je imao povjerenje.<br />
<img alt="" src="pixel.gif" class="offset" />Ljutkova priča je jeziva. Masovno ubojstvo 1945. g. koje on opisuje nije bilo spontano, nekontrolirano ubijanje, koje su samovoljno izvršili borci NOV željni osvete, već unaprijed organizirana i pripremljena akcija u kojoj je sudjelovala mala grupa probranih oficira i boraca, koja se nipošto ne može poistovjetiti s NOV-om i antifašističkim pokretom. Njima je strogo naređeno da o tome ne smiju nikad ni s kim razgovarati do kraja svog života. Pošto su se mnogi borci protivili da sudjeluju u takvom masovnom ubijanju, komesar brigade je, prema Ljutkovoj priči, na zatvorenom partijskom sastanku rekao, da to od njih zahtijeva drug Tito. Ubijanje je trajalo neprekidno dva dana i noći. Bilo je muškaraca, žena i djece različite starosti. Svaku žrtvu bi dva vojnika zgrabila za ruke i doveli do ruba rova, a treći bi joj kratkim rafalom u potiljak raznio glavu, i zatim je gurnuli u rov. Čim <br />
bi pala na dno dva tri reda žrtava, pomicali bi se dalje, a sa drugog kraja su buldožeri zatrpavali rov.
<p>
<img alt="" src="pixel.gif" class="offset" />Nakon otvaranja masovnih grobnica, ova užasna, gotovo nevjerojatna priča postaje sve uvjerljivija, te ju bez prethodne temeljite provjere ne bi trebalo a priori odbaciti.<br />
<img alt="" src="pixel.gif" class="offset" />Razmišljao sam o razlozima koji bi mogli navesti Tita na takav čin. Ne bi trebalo zanemariti praktične razloge. Smještaj, prehrana i osiguranje ogromne mase ljudi riješeni su po kratkom postupku.<br />
<img alt="" src="pixel.gif" class="offset" />Međutim, mislim da bi važniji razlog mogao biti manifestacija neograničene moći i spremnosti da se nemilosrdno obračuna sa svakim tko bi pokušao stati na put njegovoj težnji da postane apsolutna vlast u državi. U vrijeme ovih tragičnih zbivanja u Beogradu smo imali Vladu sa Titom na čelu, ali je ona u svom sastavu imala i više ministara iz građanskih stranaka (Grol, Subašić i dr. ). Možda je masovnim pokoljima trebalo čim više zastrašiti sve potencijalne protivnike u konačnoj borbi za vlast.
</p><p>
<img alt="" src="pixel.gif" class="offset" />Nakon sukoba sa Staljinom Tito je desetine tisuća svojih nevinih antifašističkih suboraca, komunista i nekomunista, s lakoćom, bez grižnje savjesti, prepustio iživljavanju psihopata iz UDB-e i KOS-a.<br />
<img alt="" src="pixel.gif" class="offset" />Zbivanja za vrijeme Titova boravka u SSSR-u, i masovna ubojstva u svibnju 1945. g. su povijesne činjenice. Golootočke strahote također su povijesna činjenica. Tito je uvijek bio negdje u blizini tih događanja ali su direktni izvršioci bili uvijek drugi. Pisanih dokaza o njegovom učešću u tim zločinima nema nigdje, što omogućava njegovim braniteljima da tvrde kako je bio neinformiran. Ipak, sva navedena zbivanja i događaji odvijali su se jednim logičnim redoslijedom i dijelovi su jedne iste političke strategije koja je vodila uspostavljanju Titove neograničene i doživotne totalitarne vlasti.<br />
<img alt="" src="pixel.gif" class="offset" />Komunizam, socijalizam i antifašizam nisu obezvrijeđeni negativnim postupcima Tita, Staljina, ili bilo kojeg drugog totalitarnog "vođe". To su ideje i pokreti koji teže slobodi i napretku, nasuprot fašizmu, koji je u svojoj biti ideologija zla, jer propovijeda pravo jačega da oduzima slobodu slabijemu, i prisiljava ga na pokornost. Zabuna nastaje kad se komunizam, i socijalizam, zlonamjerno, ili iz neznanja, poistovjećuju sa totalitarizmom, odnosno staljinizmom.<br />
<img alt="" src="pixel.gif" class="offset" />U zabludi su oni koji se nadaju da će otkrivanje zločina socijalističkog totalitarizma umanjiti poštovanje prema brojnim komunistima koji su se, ispunjeni vjerom u slobodu i pravednije društvo, samozatajno borili i stradali u zatvorima Kraljevine Jugoslavije, ili u Narodnooslobodilačkom ratu.<br />
<img alt="" src="pixel.gif" class="offset" />Griješe oni koji misle da neumjerenim hvalospjevima Titu, hodočašćima u njegovo rodno mjesto i zataškavanjem njegovih negativnih postupaka njeguju antifašističke tradicije. Naprotiv, to je najbolji način njihovog kompromitiranja. Veličanstvena Narodnooslobodilačka borba izraz je svenarodnog otpora okupaciji i fašizmu. Svako prikrivanje istine može samo štetiti njenom ugledu.<br />
<img alt="" src="pixel.gif" class="offset" />Komunistima onoga vremena, znanim i neznanim, pripada čast da su prvi krenuli u borbu protiv okupatora, i svojim primjerom pokazali kako se brani sloboda. Međutim, oni se nisu sami borili, i nisu time stekli pravo na totalitarnu vlast poslije rata.<br />
<img alt="" src="pixel.gif" class="offset" />Postoje dokazi da je Tito bio spretan političar, ali postoje i činjenice koje ukazuju da njegovi postupci i politika nisu uvijek bili u skladu s etičkim načelima.<br />
<img alt="" src="pixel.gif" class="offset" />Sklonost luksuzu i galantnost na jednoj strani, te krajna bezdušnost prema svakom tko bi mogao smetati njegovoj težnji za apsolutnom vlašču, spadaju među važne značajke njegove ličnosti.
</p>
<img alt="" src="pixel.gif" class="offset" />Brijuni i Goli otok međusobno se nadopunjuju, jer svaki na svoj način ukazuju na takve njegove osobine. Brijuni su već odavno uređeni. Goli otok bi pojedinci rado prepustili zaboravu, a to je zbog povijesne istine nedopustivo.<br />
<img alt="" src="pixel.gif" class="offset" />Goli otok nije bio jedini zatvor u Hrvatskoj koji je služio za obračun s neistomišljenicima. Ali je bio najveći i sa vrlo specifičnim metodama mučenja političkih zatvorenika. To mu je donijelo svjetsku "slavu". Postao je najpoznatiji simbol Jugoslavenskog totalitarizma.<br />
    </div>
</div>
